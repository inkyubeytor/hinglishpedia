




Protein sehat ke  liye bahut hi  jaroori hain. Lekin kai baar protein ki jyada diet lene  se yeh aapke liye nuksaandeh  bhi saabit ho sakta  hain. Kuch log protein ke natural sources ko nazar  andaaz karke protein wali dawaon ka sewan karne lag padte hain. Aapko protein kab aur kaise lena  chahiye  aur iske  fayde aur nuksaan kya hain, aaiye jante  hain. 



Protein  ka kaam sharir ka nirmaan karna aur uski murmmat  karna hain. Hamari jaroorat ke  hisaab se  kul calorie mein 20 se 35 percent hisaa protein se  aana chahiye.  Halaki ki rojana kitna  protein lena chahiye, yeh weight, umar aapke  workout par depend karta hain. Ek gram  protein mein  4 calorie  hoti hain. Agar  aap sochte  hain ki  protein ke jyada sewan se aap muscles  ko bana lenge toh aap dubara  sochiye. Bina soche-samajhe  jyada  matra  mein protein ka sewan  aapko fayde ki bajaye nuksaan pahucha sakta hain. 


Kitna  jaroori hain protein :-

Protein sharir  ke nirmaan karne walo tatvo mein se  ek important tatv hain. Isse maanspeshiya majboot banti hain aur cells repair  hote hain, body ki immunity ko strong banata hain aur body ka balance behtar karta  hain. Protein hamare  sharir ke liye sabse  jaroori macronutrients mein se ek mana jata  hain. Macronutrients usay kahte  hain jiski hamare  sharir  ko  sabse  jyada jaroorat  hoti hain. Insaan ka sharir ka 16% hissa protein ka hota hain. Protein hamare  baalo, naakhoono, muscles, haddiyo aur  blood  cells mein paya jata hain. Hamare  sharir mein protein kai aise  chemicals mein bhi paya jata hain, jinme hormones, neurotransmitter aur enzyme bhi shamil hain.

Protein ke fayde :- 

Baalo aur tavcha  ko banaye healthy aur chamakdaar  :- Dusre  body parts  aur haddiyo ki tarah  tavcha, baal aur  naakhoon  protein se bane  huye  hote hain. Protein ka kam  matra  mein sewan karne se  tavcha  ki khud ki repair karne ki  power kam  ho jati hain. Bina Collagen ke skin jhurriyo wali, dheeli ho jati hain. Collagen  skin ko jawan, healthy aur  majboot banata hain.

Baalo aur nakhoono mein  carotene naam ka protein  hota  hain. Yeh baalo ko majboot, lacheela  aur chamakdaar  banata  hain. Baalo, skin aur  naakhoono ko healthy aur chamakdaar banane  ke  liye protein se bharpoor  bhojan khaye.



Haddiyo aur  cells ko rakhe  healthy :- Protein heart  aur fefdo ke cells  ko healthy  rakhta hain. Cells aur  muscles  ke alawa  haddiyo ko healthy rakhne  ke liye hamer  protein ki jaroorat  hoti hain. Protein ki kami se haddiya aur body  cells  kamjor, kade  aur asaani se tootne wale ho jate  hain. Protein  mahilaon ke liye ek bahut hi  jaroori  poshak tatv hain. Menopause  ke baad jin mahilaon ke bhojan mein  protein  ki matra kam ho jati  hain, unme osteoporosis ka khatra 30% tak  badh jata hain.

Wajan  kam  karne  mein  helpful :- Protein ko hajam karne mein  jyada  waqt lagta hain. Iska matlab yeh hain ki is process mein jyada calorie burn hoti hain. Yeh aapke  pet mein jyada  samay tak bana  rahta  hain. Pet jyada samay tak bhara  rahega toh  aapko kam khane aur wajan kam karne mein help  milegi.

Sharir  ki karyapranal ko rakhe  durust  :- Protein sharir  ko sahi dhang se kaam karne  ke liye jaroori hain. Yeh hame  energy deta hain, Immune  system ko  strong banata  hain, sharir se toxins ko bahar nikalta hain aur sharir ka PH level  banaye  rakhta  hain. Protein energy  ka aisa source hain  jise  todna body  ke  liye  mushkil hain. Energy ke  dusre source jaise carbohydrate jaldi  aur asaani se  toot  jate hain. Protein aapki energy ke level  ko ek samaan banaye rakhta hain aur pure  din bhookh ko control karta hain. Protein mood  bhi theek  rakhta hain aur  tension level ko  kam karta hain.

Kitne protein  ki jaroorat  hoti hain? 

Protein ki jaroorat aapke  wajan aur aapke calorie intake par  depend  karti hain. Aapki total  calorie ka 20 se  35 percent  protein se aana chahiye. Agar aap rojana  2000 calorie  ka sewan karte  hain toh usme  se  600 calorie  protein se aani chahiye.

Jyada  protein lene ke nuksaan :- 

Research  kahte hain  ki jyada matra mein  protein  ka sewan  nuksaandeh hain. Aapki total calorie ka 30% se jyada  protein aapki sehat ko nuksaan pahucha sakta  hain. Isse  sharir mein  Keto  ki matra  badh jati  hain,  jo ki ek zehareela  tatv hain. Is  keto  ko  sharir se bahar  nikaalne ke  liye  body  ko extra mehnat  karni padti  hain. Jo log jyada  matra  mein meat ya chicken ke jariye  protein  ka sewan karte  hain unme cholesterol level badh jata  hain, Jisse dil ke rog, stroke aur cancer ka khatra badh  jata hain. Bhojan mein protein  ki matra  badhaane  se carbohydrate  ka sewan kam ho jata hain, jisse  sharir ko  fiber  bhi kam milta hain. Kidney  ki problem se  joojh  rahe  logo mein yeh samsya aur  bhi gambhir  ho jati  hain. Protein ke metabolism se  nikalne  wale  faltu  padartho ko sharir se bahar nikaalne  ke liye  sharir  ko  preshani hoti hain.

Kin-kin cheezo mein protein paya jata  hain aur iske sources kya hain. 

Soyabean  hain protein ka khazana ;- Soyabean  mein jitne Amino acid  paye jate hain, utne kisi dusre product  mein  nahi milte hain. Soyabean ke alawa  yeh  amino acid  kewal  maans mein hi paya jata  hain. Isiliye soyabean ko shakahariyo ka maasaahar bhi kaha jata hain. Rojana 50 Gram  soyabean ka sewan karne se  sharir mein  cholesterol ka level 3% tak  kam  ho jata hain. Haal mein  huye  research se yeh  pata  chala hain ki soyabean  mein  paya jane  wala protein  cholesterol  level  ko usi tarah se kam  karta hain, jis tarah se cholesterol kam karne  wali dawaaiyan karti hain.

Phaliya : - Phaliya ki sabzi tasty  hoti hain, inke tarah tarah ke dish banaye  jate hain. Is tarah  yeh  tasty toh hain hi protein ke saath hi fiber ke behatarin sources  mein se ek hain.

Non-veg :- Aamtaur par maans ko protein ka ek accha source mana jata  hain. Isme chicken, ande  ka safed bhaag aur machhali mein kafi matra mein protein paya jata  hain.  Meat mein inke compare  jyada Fat hota hain.

Milk aur Milk products  :- Doodh, Paneer aur dahi sirf protein ke acche  source hi nahi, balki calcium aur vitamin D ke bhi acche source hain. Rojana  ek  glass  kam  fat  wala  doodh le. Isse  aapke daant aur haddiya majboot  hongi aur aapko osteoporosis  hone ka khatra bhi kam ho  jayega. Doodh mein  2 tarah ka protein hota hain. Kull protein ka 80% hissa casein  aur  bacha  hua 20% whey   hota  hain. Dono hi acche  hote hain.

Akhrot :- Akhrot  protein ka accha source  hain. Isme  Vitamin  B complex khas karke  B6 aur kai minerals  jaise  Iron, Magnesium, Copper aur  zinc bhi kafi matra  mein hote  hain.

Ande :- Kisi bhi food mein paya jane wala protein mein sabse  acchi quality ande  mein payi jati hain. Yeh oon kuch chuninda foods mein se ek hain jisme sampoorn protein paya jata hain. Isme sabhi 9 jaroori  Amino Acid  paya jate hain, jo hamara sharir natural  tarike  se paida nahi kar  sakta hain.  American Heart Association ka kahna hain ki ek  healthy insaan rojana  ek anda bina kisi health  problem ke kha sakta hain.
