





Garmi ke mausam mein Kakdi khana sabhi ko accha lagta hain. Yeh kai tarah ke minerals aur paani se bharpoor hoti hain. Isme Calcium, Phosphorus, Sodium aur Magnesium paya jata hain. Kakdi kha kar aap dehydration se bach sakte hain. Kakdi ko salad ke roop mein khaya jata hain jo pet ke liye bahut hi faydemand hoti hain. 


Kakdi khane se aapko kya-kya fayde hote hain, aaiye jante hain. 
• Baalo ke liye faydemand :- Kakdi khane se baalo ko lamba banaya ja sakta hain. Kyonki isme Silicon aur Sulfur ki matra jyada hoti hain. Silicon aur Sulfur baalo ki lambaai  badhaane ke liye jane jate hain. Kakdi, Gajar aur Palak in teeno ka juice mila kar peene se baal lambe bante hain. Kakdi ke juice se baalo ko dhona bhi faydemand hota hain. 


• Diabetes aur Cholesterol mein faydemand :- Kakdi ko khane se diabetes aur cholesterol ka level sahi rahta hain. Kakdi insulin ke level ko control karti hain. Kakdi mein sterols paya jata hain, jo cholesterol ke level ko kam karta hain. . 


• Digestion sahi rakhe :- Garmi ke dino mein kakdi khane se pet ki bimariyo se chhutkara milta hain. Saath hi isse pachan shakti bhi badhti hain. Yeh pitt se paida hone  wale bimariyo ko bhi door karta hain. Yeh kabz, acidity, seene mein jalan aur gastric jaisi problems ko door karne mein bhi madad karti hain. . 








• Skin ke liye :- Chehre ki skin agar chikni ho to chehre par kakdi ragad kar paani se dhoye. Isse chehre ki chikanaai saaf hoti hain. Kakdi ka ras chehre par lagne se daag-dhabbe door hote hain. Iska ras lagane se mooh, pair aur haath kam phatate hain aur aap khubsoorat lagte hain. . 


• Paani ki kami door kare :- Kakdi mein kheere ke mukable jyada matraa mein paani hota hain. Iska sewan karne se garmi ke dino mein sharir mein paani ki kami nahi hoti hain. Yeh hamare sharir se gandagi ko bhi bahar nikaalne mein madad karti hain. Garmi ke dino mein Kakdi, Kheera, Tarbooz aur Kharbooja jaroor khana chahiye, Kyonki yeh hamare body mein paani ki kami ko door karte hain. . 


• Dimaag ki garmi door kare :- Kakdi ke beej bahut hi labhkari hote hain. Iske beejo mein dimaag  ki garmi ko door karne wale gun paye jate hain. Iske sewan se bokhlahat, chidchidapan aur gussa jaise mentally problem door hote hain. Dimaag ki garmi mitaane ke liye aur dimaag ko cool rakhne ke liye Kakdi ke beej ko thandaai ke roop mein istemal kare. . 


• Motapa kam kare ;- Agar aapko jyada bhookh lagti hain aur din pe din aapka wazan lagatar badh raha hain, To kakdi khayiye. Bhookh jab lage to kakdi khaye. Isme bharpoor matra mein paani aur Fiber paya jata hain, aur sabse acchi baat yeh hain ki isme calorie na ke barabar hoti hain. Isse wajan control mein rahta hain. 



