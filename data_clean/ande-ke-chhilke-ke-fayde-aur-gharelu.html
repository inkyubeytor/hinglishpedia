





Ande ka istemal hum sehat ko banane ke liye karte hain. Ande ka safed hissa ho ya uski jardi dono hi apne tarike se faydemand hote hain. Lekin kya jante hain ki Ande ke chhilke jinhe aap bekar samajh kar dustbin mein phenk dete hain, unka istemal beauty ko nikhaarne ke liye bhi kiya ja sakta hain.

Kam hi logo ko pata hoga ki Ande ke chhilke ka istemal skin se related problems ko door karne ke liye bhi kiya ja sakta hain.

Experts ki maane to Egg shell se skin se related kai tarah ki preshaniyo se chhutkara paya ja sakta hain. Iske alawa ande ke chhilke ke sahi istemal se tavcha saaf banti hain aur skin mein natural glow bhi aata hain.

Ab question yeh hain ki Ande ke chhilke ka istemal kaise kiya jaye? Ande ke chhilko ka upyog karne se pahle unhe acchi tarah se sookha lena chahiye, yeh bahut hi jaroori hain. Ande ko phodne ke baad uske chhilke ko dhoop mein sookha le. Uske baad usay pees kar uska powder bana le. Aap chahe to is powder mein kai dusre poshak tatv  bhi mila sakte hain aur iska istemal kar sakte hain.

Egg shell ka istemal kai tariko se kiya ja sakta hain. Jaise agar aapko saaf-suthari aur bina daag-dhabbo wali skin chahiye to Ande ke chhilke ke powder mein Sirka mila kar paste banaye aur is paste ko halke haatho se chehre par massage kare. Is upay se kuch hi dino mein aap gori-nikhari tavcha pa lengi.

Ande ke chhilke ke beauty ko hone wale fayde aur gharelu nuskhe :- 

1. Ande ke chhilke se bane powder mein thodi si maatra chini powder ki mila le. Isme ande ke safed hisse ko daal kar acchi tarah se phent le. Is mask ko hafte mein 1 baar lagaye. Isse aapko kuch hi hafto mein fark nazar aana shuru ho jayega.

2.  Ande ke chhilke mein 2 chammach Shahad mila kar lagaye. Is upay se jaha chehre par chamak aayegi, vahi face ka moisturizer barkarar rahega. Powder aur shahad ko mila kar ek gadha paste taiyaar kare aur usay apne chehre ya skin par lagaye. Ek hafte ke andar hi aapki skin mein fark dikhayi dene lagega.

3. Rojana brush karne ke baad bhi kya aapke daant tabhi bhi peele hi dikhayi dete hain? Agar aapke daant peele hain to is powder se rojana daanto ka massage kare. Isse daant natural tarike se safed ho jayenge.

4. Aap chahe is powder mein Aloe Vera gel mila kar bhi chehre par apply kar sakte hain. Iske istemal se skin mein jaroori moisturizer bani rahti hain aur chehre par nikhaar aata hain.

5. Ande ke chhilke se bana powder mein Nimbu ka ras ya phir Sirka mila kar lagane se chehre ke daag-dhabbe to saaf hi honge saath hi infection hone ka khatra bhi kafi kam ho jata hain. Agar aapko kisi bhi tarah ka skin infection hain to yeh upay bahut hi zyada faydemand rahega. 
