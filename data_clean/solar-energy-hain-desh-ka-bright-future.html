




Bijali ki badhti keemato ne aam aadmi ke budget ko bigaad  kar  rakh diya hain. Aise mein solar energy logo ke liye bahut hi accha option ban kar saamne aayi hain. Isse  na sirf bijali ka bill kam kiya ja sakta hain, balki grid  energy se dependent kam kiya ja sakta hain. Yeh environment aur sehat ke liye bhi faydemand hain. 


Kya hain solar energy :- 

Abhi tak suraj ki garmi se jaha kapde, papad aadi  sukhaye jate  thay, vahi ab isse  bijali ki supply bhi mumkin ho rahi hain. Solar  panel dwara  solar  energy ko electricity mein convert  kar diya jata hain. Iske liye  panel ko chhat par  rakha jata hain, jaha uspar  suraj ki seedhi dhoop aati hain. Gaurtalab hain ki apne desh mein 250-300 din suraj nikalta hain, jiski wajah se  yaha solar  energy ka future  bright hain. 



Solar  energy se  chalane wale  gadgets :- 

Solar  energy  par  based products  suraj ke hone par bijali paida karte hain. Kadi  dhoop mein yeh tezi ke saath  kaam karte hain, jab ki kam  dhoop hone par inke kaam karne ki capacity par asar padta hain.  Baarish ke dino mein yeh kaam nahi karte hain, lekin oos situation se nipatne ke liye jyadatar products mein grid  se bijali prapt karne ka vikalp bhi hota hain yani ki unhe bijali se bhi chalaya ja sakta hain. Yaha hum aapko solar energy se chalne  wale  kuch aise hi products ki jankari denge, jinka istemal karke aap bijali ki bachat karne ke saath environment sanrakshan mein bhi yogdaan de sakte hain. 



1. Garden aur street  light :- Solar  energy se chalne wali tamam  tarah ki garden aur street  light  bazaar mein available hain. 


Fayde :- Agar aap ghar  ke bahar solar energy se chalne wale garden light ka istemal karte  hain, jo kifayati hone ke saath saath bahut upyogi bhi hain. Yeh light din bhar  charge hone ke baad 5-6 ghante jalti hain. Iske alawa bazaar  mein solar energy se charge hone wali street light bhi available hain, jo din bhar charge  hone ke baad sham ko jal jati hain aur subah tak jalti rahti hain. Garden light 2 saal tak chal jati hain aur street light 10 se 15 saal chalti hain.

Kaam karne ka tarika :- yeh light din bhar suraj ki roshini se charge hoti rahti hain aur raat ke waqt oos energy ka prayog karke jal jati hain.

Keemat :- 
Garden light :- 250-300 rupaye
 
Street  light :- 11500 se 13500 Rupaye.

2. Solar Cooker :- 
LPG ke badhte daamo se jeb par padh rahe  bojh ko kam karne ke liye solar cooker ka istemal kiya ja sakta hain. Solar cooker 2 tarah ke hote hain – box type aur dish type. Agar ghar mein kam member hain maslan 3 se 4 member.  Toh box type cooker ka istemal kiya ja sakta hain. Jabki dish type solar cooker oon gharo ke liye jyada faydemand hain, jaha rojana 15-20 logo ka khana banta hain. Isme aap talne ka bhi kaam kar sakte hain.

Solar cooker ka istemal jyada asaan aur suvidhajanak hota hain. Isme daalo, chawal, rajma aur sabziyo aadi  ko ubaala ja sakta hain. Iske alawa cake aadi bhi bake kiye ja sakte hain. Moongfali aur popcorn aadi bhi bhoone ja sakte hain. Isme non-veg bhi boil kiya ja sakta hain. Isme koi mehnat nahi karni padti. Bas jo pakana hain usay subah rakhkar chhod dijiye, yeh khud pakta rahega. Yeh working logo ke liye kafi kargar hain. Subah kaam par jane se pahle isme khana rakh dijiye. Vapis aa kar yeh aapko garma-garam milega kyonki pakne ke baad yeh hotcase ka kaam karta hain.

Kaise  kaam karta hain :- 

Solar cooker mein khane ki cheez ubaalne ke liye  ise suraj ki roshini mein rakh dete hain. Iske baad jo bhi pakana hain, usay daal dete  hain. 3-4 ghante mein khana ban jata hain. Iski khasiyat yeh  hain isme bana khana paushtik aur swadisht hota hain, kyonki yeh dheere-dheere  banta hain. Yeh  daam mein bhi  kafi kifayati hain. Iski keemat  aur aam cooker  ki keemat  mein jyada fark nahi hain. Iski life jyada hone ke karan yeh lambe  samay tak LPG ki bachat karta hain. Solar cooker  20 se 25 saal tak chalta hain.

Keemat :- 
Solar  cooker :- 4000-4500 rupaye
 
Aam cooker :- 2000 se 3000 rupaye.

3. Solar  Water Heating system :- 
Bharat mein launch huye solar products mein yeh sabse  purana hain. Ghar mein 100-300 litre ka system kafi rahta hain. Isse jyada capacity wale system Hotels, Restaurant, Hospital, Guest house  aadi mein lagaye jate hain. Is system ki khasiyat yeh hain ki ise  ek baar  laga lene  ke baad  ispar koi kharch nahi karna padta hain. Aaj kal aise solar heating system bhi aa  rahe hain jinme bijali ke element bhi lage hote hain. Aise mein yeh solar energy  na mauzood hone par grid energy ka bhi istemal kar sakte hain. South India mein log iska khoob istemal kar rahe hain, Lekin north  India  mein  iska prachalan aamtaur  par  nahi hain.

Iska istemal paani garm karne ke  liye  kiya jata hain. Solar  water heating  system  se huye garam paani ka istemal nahane, kapde dhone, khana pakane, bartan saaf  karne jaise  kaamo mein kiya jata hain. Solar  water heating system  ki life  sabse  jyada  hoti hain aur kuch hi saalo mein iski lagat ko vasoola  ja sakta hain. 100 Ltr. Tak ka water heating system electronic geezer ko replace kar sakta hain aur isse salana lagbhag  1500 unit bijali bachai ja sakti hain. Iske  alawa yeh har saal 1.5 ton carbon dioxide  ko paida karne se rok sakta hain. 20-25 saal tak iski life hoti hain.

Kaise  kaam karta hain.

Solar  water heating system ko chhat  par  lagaya  jata hain. Iske alawa  flats mein ise  khidaki aadi par bhi lagaya ja sakta hain. Garam paani system mein hi mauzood tank mein store hota  hain, jo solar  energy uplabadh na hone par bhi 24 hours tak garm bana rahta hain. Isme copper  plate lagi huyi hoti hain, jisse paani tezi ke saath garm hota hain. 
 

Keemat :- 
100 Ltr. Ki capacity wale system :- 30,000 rupaye.
 
250 Ltr. Ki capacity  wale  system :- 80,000 rupaye. 

 

4. Solar  Geezer :-  
Paani garm karne ke liye solar geezer  ka upyog kiya ja sakta hain. Solar geezer  ka istemal kar bijali ki bill mein kafi katauti  ki  ja sakti hain kyonki bijali se chalne wale geezer mein bijali bahut consume hote hain. Solar geezer  par government ki taraf se 30% ki subsidy bhi di jati hain, Lekin yeh  3 mahine ke baad  milti hain. Subsidy ke  liye solar geezer ko  khareedte waqt apply kiya ja sakta  hain, jiske 3 mahine baad government ke dwara cheque  mil jata hain. 

 

Isme tube light lagi huyi hoti hain jo paani garm karti hain. Solar water  heating system aur isme  is tube light ka hi antar hain. Solar  geezer mein solar  water heating system ke compare paani dheere-dheere garam  hota  hain, lekin yeh usse sasta padta  hain. 5-6 logo ke liye lagbhag 250 ltr. Ka geezer  theek  rahta hain. Isme ek extra back up rode  bhi aati hain jo tank mein paani ko 2-3 din tak garam rakh sakti hain. Iski life  15-20 saal tak hoti hain.

Keemat :- 
100 Ltr ki capacity wala ( 2 logo ke liye ) :- 14,500 Rupaye.
 
250 Ltr ki capacity wala (5-6 logo ke liye) : - 40,000 Rupaye.

 

5. Solar  Inverter :
Bharat mein bijali jane  ki samsya aam hain. Solar  inverter  aise kai areas ke liye bahut hi upyogi  hain. Solar  inverter  ke jariye  grid se chalne  wale inverter ke bill se bacha ja  sakta hain. Inka istemal  bhi rojana kiya ja sakta hain, jisse bijali ka bill bach sake. 

 

Aam taur  par  gharo mein lagbhag 1 Kilowatt  ke inverter ka istemal kiya ja  sakta hain jisse  6 Lights, 4 Fans, 1 Computer aur 1 TV 8 ghanto tak chalaya ja sakta hain. Isse kam power  ke  inverter ka istemal karna ho toh 650 watt ke inverter ka istemal kiya ja sakta hain, Jisme 2 fans, 2 CFL aur  1 TV set chalaya  ja sakta hain. Solar  inverter ke solar  module ki life  toh lambi hoti hain lekin iski battery 4-5 saal mein badala jata  hain. Aajkal solar  inverter grid  supported  bhi aate hain jinhe solar energy  na milne par grid energy ke jariye  bhi charge kiya ja sakta  hain. Vaise  solar energy se charge karne  par yeh  lambe  samay tak chalte hain. Solar  module  ki life 20-25 saal tak hoti hain.


Keemat  : 
650 watt solar inverter :- 30,000 rupaye
 
1 Kilowatt solar inverter :- 60,000 rupaye.

Kuch aur products  :- 

Home  Light System :- Home  light system mein  2 bulb, 1 fan, mobile  charger aur solar panel  hota hain. Iske saath hi ek system aata hain jo solar  panel se  milne  wali  energy  ko store  karta  hain. Dinbhar  charge  hone ke baad bulb  aur fan 5-6 ghante tak chal jate hain. Home  light system ka shaharo mein kam istemal  hota  hain, lekin gaanvo mein inki kafi  demand  hain. Iski keemat 4200-11000 rupaye hain, Jo pankhe ke size  aur panel  ki capacity par depend hain. 
 

Solar  Lantern :- Market mein kai  tarah ke  solar laalten  available  hain jo din bhar solar energy se charge hone  par 5-6 ghanto ka battery  backup dete  hain. Aaj kal solar  laalten ke saath  mobile  charger ka bhi option hain. Bazaar  mein solar energy  ke saath  hi grid se charge  hone  wale  solar  lantern bhi available  hain. Yeh  dedh se  2 saal tak chal jati hain. Iski keemat 2000 rupaye tak hain.
  

Solar torch :-  Solar energy se chalne  wali  torch mein radio, blinker  aur  mobile  charger bhi attach  milta hain. Iski  keemat  lagbhag  1400 rupaye  hain aur yeh  dedh se  2 saal tak  chal jati hain.
  
Mobile  charger  :- Solar  energy se chalne  wale  mobile  charger bhi bazaar mein available  hain. Inke  saath  mobile  ke connector bhi milte  hain. Bazaar mein iske  2 option hain :- ek battery  ke saath aur ek bina battery  ka charger. Battery wale  charger se kisi bhi samay kanhi bhi mobile  charge kar sakte  hain, jabki bina battery wale  charger se mobile  ko  charge  karne  ke liye  dhoop ka hona jaroori hain. Rojmarra  ki zindagi  mein  safar  karte samay in chargers  ka istemal kiya ja sakta  hain. Battery  wale  charger  ki keemat 950 rupaye aur bina battery wale  charger ki keemat 550 rupaye  tak hain. Yeh 5 saal tak chal jate hain.

Kaha se khareede  :- Aapke  shahar ke electronic  market mein  solar products  ki tamam dukaane  hain. Iske alawa tamam solar products ke dealer online bhi samaan book kar rahe hain. Isme saamaan aapke  ghar  par hi deliver kar  diya  jata hain. Solar energy  se chalne wale  air conditioners, TV,   fridge aadi ka nirmaan bhi kiya ja chuka hain, lekin philhaal yeh abhi available  nahi hain. Solar  energy  ke experts  batate hain  ki  solar energy  se  chalne wale  products ki gramin area mein bahut demand  hain kyonki vaha electricity  ki supply nahi hain. Dheere-dheere  shaharo mein bhi inki demand  badh  rahi  hain kyonki  jitni tezi se  bijali ke  daam badh rahe  hain, aane  wale  dino mein log solar  products  ko jaroor  apnayenge.


Asaani se mile  aise  products  :- gharelu  level  par solar products  ko apna kar kafi  bijali ki bachat ki  ja sakti hain, lekin is  bare mein  jyada jankari  na hone  ki  wajah se  inka istemal  bahut kam  hi hota hain. Solar  energy  se chalne  wale products  ki bazaar  mein kafi  kam  shops hain. In products  ko bazaar mein  asaani se  available  karwana chahiye. South India mein asaani se available  hone  ki  wajah se solar products  ka khoob istemal  ho raha hain.
