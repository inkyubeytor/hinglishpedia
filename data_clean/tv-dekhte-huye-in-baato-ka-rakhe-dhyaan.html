






 T.V.  dekhne ke jaha fayde hote hain, vahi iske nuksaan bhi hain. Television ke nuksaan se bachne ke liye Television ko puri tarah dekhna band kar dena koi upay toh nahi hain, Lekin choti-choti baato  ka khyaal rakha jaye toh iske bure  effects ko jaroor kam kiya ja sakta hain.  T.V. dekhne ke liye jaroori tips.  
• Chamak ko kam kare  :- Apni T.V. ko is tarah se position karke rakhe ki screen par chamak kam pade. Iske liye aap apne Television aur room ki lights ka angle 90 degree par  rakhna chahiye. Aap chahe toh T.V. dekhne ke dauran Anti-Glare  glasses  bhi laga sakte hain taki aankho ko screen ki chamak se bachaya ja sake.   



• TV ko upgrade  kare :- Agar aap bahut  purane design aur zamane ka T.V. dekh rahe hain toh ise hata kar flat screen T.V. ko choose kare. Isse aankho par screen kam se kam chamakti hain. Saath hi Television ka screen  jitna  bada hoga, veh aankho ke liye utna hi behtar hoga. Isse aankho ko choti screen par focus  nahi karna padta hain aur aankho par zor kam padta hain. 

 

• Break  lete rahe  :- Lagatar TV se chipke rahne  ki bajaye thodi-thodi der mein usse break lete rahe. Isse aankho par dabaav kam padega.  T.V. dekhne  ke dauran  aankhein jhapkaate  rahe aur jab bhi ads break aaye toh kuch der  ke liye tahal  aaye. Isse na kewal  aankho ko aaram milega, balki back ki problem se  rahat  milegi. Tahalne ke dauran  kisi door rakhi cheez  par focus karne ki koshish kare. 

 

• Aankho ko aaram pahuchaye :- T.V. dekhne ke baad  agar  aapki aankhein bahut thak jati hain toh unhe aaram pahuchane ke liye aap kuch upay kar sakte hain jaise aankho ko aaram se massage kare, Hatheliyo ko aapas mein ragad kar garm kare aur phir unhe aankho ke upar rakhe, ya aankho ki normal exercise kare. Har din 8 hours ki neend jaroor le taki aankho ko aaram mil sake. 

 

• Light  rakhe ON :- T.V. dekhna har kisi ko accha lagta hain, Chahe bade ho ya bacche. Kai baar hum Bed par baithe-baithe, sote-sote bhi T.V. dekhte hain, jo ki aankho par bura asar  daalta hain. Jab  bhi T.V. dekh rahe  ho toh kamre ki light chaaloo rakhe, Isse aapki aankhein nahi thakengi. 

 

• Screen se doori banaye rakhe :- T.V. dekhne ke dauran is baat ka khyaal rakhe ki veh aapki aankho se 8 se 10 feet ki doori par ho. Veh sahi uchaai par ho, Chahe veh aankho ke level ki baat  ki jaye toh T.V. ki uchaai aankho ke neeche ya aankho ke upar  nahi honi chahiye. Uski screen ko dekhne ke liye aapki aankho ko upar-neeche karne ki jaroorat nahi honi chahiye. Matlab T.V. aankho ko theek saamne barabar  level mein hona chahiye.  
