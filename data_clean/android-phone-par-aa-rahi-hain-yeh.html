


Aksar aap aisi preshani se  rubaru hote  hain jab aapke smartphone  ki speed kam ho jati hain. Jyada application ki availability aur open source  platform  hone  ki  wajah se  Android smartphone mein Virus ka khatra bahut jyada hota hain. Virus aane par phone mein kai problems aani shuru ho jati hain aur hum ise normal problem samajhte hain. Virus aane par aapke  phone ka bartaav ajeeb sa ho jata  hain. Is post mein hum kuch aise lakshan batayenge jisse aap maloom kar sakenge  ki kanhi aapke Smartphone mein virus toh nahi aa gya hain.Â 




Tezi ke saath  battery ka khatm hona :- Android Smartphone mein Virus aane  ka ek  lakshan yeh bhi hain ki phone ki battery tezi ke saath khatm hone  lagti hain. Phone ki battery  agar purani hain aur dheere-dheere  yeh problem  badhi hain toh phir yeh battery ki problem hain. Lekin yeh problem  achanak paida hui hain toh samajh lijiye aapke smartphone mein virus ka attack ho chuka hain.

Apne aap hi Mail aur Sms ke chale  jana :- Virus hone ki situation mein aapka phone khud hi aapke contacts ko message, mail aur call karne lagega. SMS ya message  mein kuch bhi ho sakta hain. Ek hi message  baar-baar  jaye ya phir aapke mobile se gye mail ya message  mein koi link aapke dosto ko prapt ho. Is tarah ke virus bade hi khatarnaak hote hain.

File Corrupt aur Data delete hona :- Virus aane ka ek lakshan yeh bhi hain ki aapke  phone mein mauzood data apne aap hi delete hone  lagta hain ya phir file  corrupt hone lagti hain. Photo aur video jo pahle asaani se  open ho jate thay achanak se  black ho jayenge ya phir file format change ho jane ki wajah se khulta bhi nahi. Yeh saare lakshan virus ke hain.

Phone ki speed kam ho jana :- Android Smartphone mein virus aane  ka sabse  pahla lakshan hain, phone ka dheema hona. Phone ki memory bharne par camera aur browsing jaisi services slow ho jati hain. Lekin virus aane  par  normal calls, messaging aur typing  ke dauran bhi aap mahsoos karenge ki aapka Android  Smartphone slow ho gya hain. Aisi situation mein aap samajh jaye ki aapke  phone mein  virus aa gya hain.

Extra  Icon :- Agar aapke  phone mein virus hain toh aksar apps tray ya home screen par ek extra icon bhi dikhaai dega. Yeh icon aapke kisi kaam ka nahi hoga, yeh kisi application ya browsing ke dauran download ho jata hain jo phone se data chori karne ka kaam karta hain.

Data ka use badh jana :- Android smartphone mein Virus ka attack sirf  aapke phone ko  slow hi nahi karta , balki aapko har  tarah se  nuksaan pahuchata hain. Jyadatar  virus internet ke jariye hi aate hain aur  virus hone ki wajah se  aapke data ki khapat badh jati hain.
